<!DOCTYPE html>
<html lang="en">
<head>
	<meta charset="utf-8">
	<meta name="author" content="Ali Şerik">
  	<meta name="email" content="info@aliserik.com">
  	<title>Ali Şerik / Sevdanın Yırtılan Yeri</title>
  	<link rel="stylesheet" href="/styles.css">
  	<link rel="stylesheet" href="/boeken/styles.css">
</head>
<body>

<div id="sidebar"></div>

<div id="midbar" style="background: url('cover.jpg') no-repeat top left; background-size: cover; background-position: center;"></div>

<div id="content">

	<nav id="menu">
		<ul>
			<li class="inactive"><a href="/"><span class="nl">Boeken</span><span class="tr">Kitaplar</span></a></li>
			<li class="inactive"><a href="/auteur/"><span class="nl">Auteur</span><span class="tr">Hakkında</span></a></li>
		</ul>
	</nav>

	<div class="poem">
		<h1>ÖZGÜRLÜĞÜN BOYUNDAN ÖPMESİ</h1>
		<p>
			Tekrar dönüyorum yamaçtaki yuvama<br/>
			zakkumun yaprağı nasıl yakamoza düşerse<br/>
			işte böylesi bir baş dönmesi<br/>
			Konukluğum her zamankinden daha çıplak<br/>
			tüm pulunu yitiren kasırga<br/>
			Elbise giymiyorum, bakın rüzgârlarım açık<br/>
			sertleşsin yaralar, kabuk bağlasın akşam <br/>
			Tutkunun dumanı sürülür acıların nargilesine<br/>
			Bıyığım her sabah biraz daha zaman dışı<br/>
			Geliyor yalınayak, özlemin dikeninde gül toplayarak dedemin sakalı<br/>
			ellerim kanasın vapurun iskeleye yanaşmasında
		</p>
		<p>
			Karanfil yürekli mezar taşı olmadı henüz umutlar<br/>
			Dönüyorum, bırak şarkı kovsun <br/>
			kusur yaklaşan kara bir seccade yolu kesen<br/>
			fidelerin yaprak dökümü elmacık kemiklerde<br/>
			Panolara yapıştırılan endişe<br/>
			gebe kalmıyor politik düşünceye<br/>
			sebepsiz kalmadı havaya fırlatılan taş
		</p>
		<p>
			Şerbet dökülür seramiklerin altına<br/>
			sezginin, yokluğun ve varlığın arasında kopan boyunbağı<br/>
			harcını katmak zorunluluğu toynak pot kırmaların inşaat sırasında<br/>
			Bilinir, hatanın kız sesiyle haşır neşirim<br/>
			fakat zor geliyor nefes almak hastalığın yatağında<br/>
			sürekli düşünmek nereye gideceği bu can vermenin<br/>
			Yöneliyorum koklamak için sokağın sıcak vücudunun <br/>
			şefkatine dokunmak için taşralıların<br/>
			sevincine, haykırışına, gülmesine takılmak <br/>
			Geri dön otun yeşilliğinde gizlenen süte<br/>
			şarapta üzüm, buğdayda ekmek ellerini bekleyen<br/>
			Bağışla, tekrar terk edersem<br/>
			bulmak için insanda yitirdiğim özgürlüğün boyundan öpmesini<br/>
			Böceğin vızıltısında uyandı tencere<br/>
			ve sustu kaynayan su
		</p>
	</div>

	<div class="poem">
		<h1>İPTEKİ TÜM DÜĞÜMLER</h1>
		<p>
			Öykünü anlatacağım<br/>
			Şekere bakar gibi bakan çocuklara<br/>
			sökmem gerekti ipteki tüm düğümleri
		</p>
		<p>
			Anlayabilirler mi diye düşünüyorum<br/>
			Yüzünü taşıyan kitap nesli tükenmiş bir kuş gibi uçup gittiğini<br/>
			Sarılırlar mı gözlerinde parıldayan umudun tutamacına<br/>
			Korkmaz mı çocukları hayatın yarasında akan hortlaklardan <br/>
			Öğrenebilirler mi ağustosun memesini nasıl aradığını kuzuların
		</p>
		<p>
			Nasıl anlatmalıyım dostum<br/>
			düşmanına selam vermek zorunda kalmaları <br/>
			işçinin çilesini ve vurdumduymazlığını pazarlarda <br/>
			emeğe nasıl değer biçildiğini borsanın ve ihalenin telefon çalmalarında<br/>
			Konserve kutusunda hafiften paslanmış sevincini anlatmazsam<br/>
			nasıl anlayacaklar çiçeğin yaprağını yolan insan sevgisini<br/>
			Tanrıların nasıl yaratıp sunakların yıkıldığını <br/>
			kenti kurup tahrip edildiği küçük kaşıklarla<br/>
			surların taşı bulutların gitmediği yerlerden insan ve hayvan gücüyle taşınması<br/>
			Öldü kentin halkı kendi nabzında<br/>
			susar değnek, kadın ticaretçileri oturur namusa
		</p>
		<p>
			Gözleri şeker yalar gibi bana bakmaktalar <br/>
			elleri özlemin yanağından daha yumuşak<br/>
			dudaklarında hayatın kırmızı rengi <br/>
			şimdilik korkusuz bakarlar büyük insana<br/>
			bir başka tatlı gülmeleri, iyilikten başka bir şey beklemez ağlamaları <br/>
			Bağışla dostum, haydın çocuklar dondurma yemeye
		</p>
	</div>

	<div class="poem">
		<h1>GEREK KALMAZ</h1>
		<p>
			Uzaklarda gök gürlemesi<br/>
			rüzgârın ve bulutun elinde olduğuna göre kaderim<br/>
			çünkü duldalanacak yer yok bu şiirde<br/>
			ıslanacağım demek birazdan
		</p>
		<p>
			Güneş sıcaklığını mıhlar gölgenin etrafına <br/>
			ha bire kavrulan toprağı eşer tolgasıyla<br/>
			Bahar tüm yeşilliğini yaza atar tohumunu saçarak<br/>
			kuraklık kökün içine saldırır, dağılır hüzünlenme<br/>
			kertenkele kaçar nöbetinden
		</p>
		<p>
			Yazlıktaki bahçenin içindeki çamın yarısı yeşil <br/>
			diğeri yarısı malum <br/>
			İnsanda genç yaşta bölünür özlemlere <br/>
			birdenbire düğümlenir hava, çatallaşır yol <br/>
			Burkulur yürek her öpüşmede, yolun iki tarafında
		</p>
		<p>
			Dünyayı bir kenara katlayıp<br/>
			açıp peyindir ve ekmeğine sarılmış bohçayı <br/>
			bulutların gri çardağında kekik kokar çağ<br/>
			Gözümü yumup nefesimdeki kalbi dinlerim<br/>
			nedense bahçenin dışına atılan küfürdür yabancılığım
		</p>
		<p>
			Bahçedeki demirliğin arasında örümcek ağı <br/>
			her sabah toplanır gece kelebeğin kanadı<br/>
			sebepsiz yere zambak çiçeklerini açar sıkıntımda<br/>
			Her yağmurda ıslanır iradem<br/>
			ıslandığı sürece sıcak bedeni vatanın
		</p>
	</div>

	<div class="poem">
		<h1>DİLİNDEN ÖPERİM TÜM SARILMALARIN</h1>
		<p>
			Ağrıyan coşkuyu sırtladım <br/>
			kimi zaman doğum sancıları göbek bağını kesen<br/>
			kimi zamanda uzun bir mektup yırtılan konuşmaların arasında<br/>
			Maydanozun yeşili damarı, azaptan akan su arı
		</p>
		<p>
			Susan ürkekliği taşıyorum<br/>
			apartmanın boynunda sallanan çamaşır ipleri <br/>
			her an biri bırakır nefes almasını aramızda<br/>
			Dar yine kaç, nerde olursa olsun kırlangıç <br/>
			kanadının tekini bırakıp gider seyir defterinin arasına <br/>
			sonra vurulur zeytin gibi gökyüzünden
		</p>
		<p>
			Yasaklanmış çocuk parkı yüklendi kaburgalarıma<br/>
			kovulduğum kente geri döndüm<br/>
			Sürgüne gönderilen duygunun kasabası boşaltılmış<br/>
			Kardeşimin son mezarı kazınır<br/>
			her seferinde mezara daha genç <br/>
			daha genç insanı yatırmak zorunda kalan yakarış <br/>
			küfür eder dolu dolu yaşamın ipindeki boncuklara<br/>
			bu benim susma alışkanlığım
		</p>
		<p>
			Sürüngen kendisini döllüyordu, çiftleşiyordu yalnızlıkla<br/>
			Adım hep yabancı, uğursuz, hep git geri dönme<br/>
			ağrıyan kırk üç yaşım konur desensiz çorba tabağına<br/>
			hiddetlenmeniz bari gümüşten olsun ey sokakların cambazı<br/>
			gümüşten olsun gözleriniz, dilinden öperim tüm sarılmaların
		</p>
		<p>
			Çocukken bacamızda öten baykuşlar uğursuzluktu <br/>
			şimdi baykuş toplanır iflas eden mahalle dükkânlarında
		</p>
	</div>

	<div class="poem">
		<h1>ISLANMAMIN GÖMLEK DEĞİŞTİRMESİ</h1>
		<p>
			Sağanak boşalmakta betonu yakan güneşin parmak uçlarına<br/>
			nedense toprak toprak kokmuyor ıslanmanın gömlek değiştirmesinde<br/>
			Binanın dış duvarında kuru bir çamur ıslanması<br/>
			yoldaki çukur biraz daha külfetli ve derin mazeretlerin kırışları<br/>
			Çimenler sararmış, dikenli otlar dikenlerini dökmüş <br/>
			sıcaklığın kavlak sofrasına, öter çekirge talihsizliğin tarlasında<br/>
			Yolculuk yine bir yerlere götürmekte dostun kırık yelkenini <br/>
			bir ceylanın ölüsünü taşır gibi ilerliyor otobüs varoşlara<br/>
			İstasyon ayrılığın ve buluşmanın yalaz ve küllü el sallaması<br/>
			Sel doğasına göre akmakta serinliklere, çoğunun içmediği buzlu tan vakti<br/>
			Hep aynı noktada bekleyişin boğulması, kundaktan düşen bebek
		</p>
		<p>
			Üç çocuk duldalanmış balkonun altına<br/>
			yağışın kesilmesini beklemekteler, ıslanma korkusu<br/>
			yâda çamurlara batma, ne sayarsak sayalım<br/>
			Akla gelmiyor yağmurun üstü ve altı ölenlerin gözyaşı, ekmek arası<br/>
			Liman sağanağın altında yaşlı bir ananın ince yüzü<br/>
			buruşmuş kırış kırış bakışları, dalgalı ince kaşı, çopurlu <br/>
			son kez güler gibi bana bakan dudaklardaki elveda
		</p>
		<p>
			Rüzgâr şu an saçları dökülmüş tarağın dişleri<br/>
			sulusepken sanki öfke zamanın bakracını dolduran <br/>
			Yağmur damlasının dili olsaydı ağlardı her yere düşen<br/>
			Doğasız yaşamaya alışılıyor yaşamın cennetine yuvarlanırken günah <br/>
			vücut boyanırken bayrağın ve ezanın içinde<br/>
			Niçin çilentiyi taşıyan bulutlara ad takılmıyor<br/>
			kısa ömürlü mü bu kanama, çoğalmakta mı tarihin dışına düşen gerçek<br/>
			gelip geçici olduğu doğru mu peygamberlerin küfrü<br/>
			Yazılan metinlerin tüm ayrıntıları toplanmış<br/>
			kırıldı aynaya bakan yüzdeki tıraş yarası <br/>
			Her yağışta, elde eriyip gitti soykırıma bırakılan düş
		</p>
		<p>
			Çanakkale yolu üstünde bir kadın canına kıyar<br/>
			adını kimse merak etmez, ayıptır bu<br/>
			Boğanak hiddetlenir ovanın, dağın, taksinin üstüne<br/>
			yaşamı terk etti serçe, vedalaşmadan, sekmesini kırarak<br/>
			çamurun içinde ağlar üç çocuk anaları için<br/>
			Musluktan akan suyu içemiyorum<br/>
			yudumlamak zorundayım sevdanın yırtılan yerini
		</p>
	</div>

</div>

</body>
</html>
